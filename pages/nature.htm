<head>

<title>Творчасць</title>
<link rel = stylesheet type = text/css href = "../css/style.css">

</head>
<body>

<h1>Творчасць</h1>

<a class = "back" href = "work.htm">Назад </a>||<a class = "back" href = "../firstpage.htm"> Галоўная</a>

<h2>Прырода</h2>

	Наднарачанскія сосны<br><br>
Яны калышуцца —<br>
З асмаленымі кронамі,<br>
З залітымі жывіцай<br>
Ранамі ад куль.<br>
<br>
У ясную пагоду<br>
Аж на заходні бераг Нарачы<br>
Уброд пераносяць сонца,<br>
Памагаюць рыбакам<br>
Цягнуць з сялявай невад;<br>
А вечарам<br>
Спяваюць з піянерамі<br>
I скачуць цераз агонь.<br>
<br>
У навальніцу —<br>
З далоні на далонь<br>
Сваіх пакручаных<br>
I вузлаватых рук-галін<br>
Перакідаюць<br>
Абліскавічаныя<br>
Гром і хмары.<br>
<br>
Я, нават будучы глухім,<br>
Між тысяч іншых сосен<br>
Адрозніў бы іх пошум<br>
I, нават будучы сляпым,<br>
Абняўшы ці пацалаваўшы,<br>
Іх пазнаў бы.<br>
<br>
	Снег<br><br>
Што яснее на Каўказскіх горах?<br>
Можа, вырай там адпачывае?<br>
Можа, выкінула пену мора,<br>
I яна там перламутрам ззяе?<br>
Я пайшоў у горы. Калі вырай,<br>
Думаў, спачывае на вяршынях,<br>
Прывітаю вольных птушак шчыра,<br>
Пакажу ім шлях на Нёман сіні.<br>
А калі на горных на грамадах<br>
Пена хваль, — паслухаю іх грому<br>
I напеву шумных вадаспадаў,<br>
Што спадаюць з скал арліных, стромых.<br>
Але там, дзе я ступіў, ніколі<br>
Не было ні птушак і ні хваляў,<br>
Толькі веяў вецер на прыволлі<br>
Ды снягі маўклівыя ляжалі.<br>
Я там песню высек і пакінуў,<br>
Бо калі замрэ ад сцюжы сэрца,<br>
Дык вясной мой голас у даліны<br>
Да цябе з патокамі праб'ецца<br>
I раскажа аб вялікім шчасці:<br>
Бачыць сонца над краінай роднай,<br>
Жыць, раскрыўшы свае грудзі насцеж,<br>
Для напеваў і вятроў свабодных.<br>
1947.<br>
<br>
	Перш доўга лес...<br><br>
Перш доўга лес<br>
на гуслях граў зялёных,<br>
пакуль не выплыў вераснёвы дзень.<br>
Як зоры, ападаючыя з клёнаў,<br>
пасыпалася<br>
лісце<br>
па вадзе.<br>
Паблытаў вецер струны тонаў розна.<br>
I нехта ўстаў з развеяным чубом<br>
і рэзка перавёў<br>
ад неба<br>
да барознаў<br>
маланкі залатым смыком,<br>
і кінуў хмары, кінуў і узветрыў,<br>
падзёр<br>
худымі пальцамі<br>
галля.<br>
І ты заплакала, што ўжо на гром аркестра<br>
не адазвалася зямля.<br>
1938.<br>
<br>
	У лесе<br><br>
Звоняць тугія, сасновыя струны,<br>
шышкамі рэха калышыцца звонка,<br>
слухайце ж вы, маладыя сасонкі,<br>
больш я не буду задуманым, сумным!<br>
<br>
Час яшчэ твару майго не зразорыў,<br>
грудзі не сціснуў гадоў шэрых камень;<br>
кожнае дрэва абвіў-бы рукамі,<br>
ночы і дні гаварыў-бы я з борам.<br>
<br>
Сёння не ведаю, лес мой кудлаты,<br>
хто тваё цяглае зрэжа бярвенне,<br>
выпаліць сонца калі твае цені,<br>
будзеш палацам ці згорбленай хатай...<br>
<br>
Можа слупамі ты белымі станеш<br>
бурнаю ноччу, дажджліваю, шэрай, —<br>
дзікі каршун прыляціць па вячэру,<br>
ў вочы мае незгасальныя гляне...<br>
<br>
А пакуль вецер калыша бор шумны,<br>
раніца поіць яго сырадоем, —<br>
я запяю пра жыццё маладое,<br>
больш я не буду задуманым, сумным!<br>
1937.<br>
<br>
	Бярозе<br><br>
За частаколам ціха што так<br>
расой ты плачаш на пясок?<br>
Мы прыняслі вядро і лотак,<br>
каб малады твой выпіць сок.<br>
<br>
І можа ты за нашу радасць,<br>
як ляжам мы на струнах меж,<br>
асыплеш жарам лістападу,<br>
густым карэннем апляцеш.<br>
<br>
І возьмеш ўсё, што не аддалі,<br>
ці мо забыліся аддаць<br>
людзям, барознам, сіняй далі<br>
І новым маладым гадам.<br>
1937.<br>
<br>
	Лісце каштанаў<br><br>
За шэрым схіленым парканам<br>
скрыпіць пясок сырых дарог,<br>
спадае медны ліст каштанаў<br>
на жоўты стоптаны мурог.<br>
<br>
Ідзеш, яго рукамі ловіш, -<br>
злавіўшы пусціш, хай ляціць, -<br>
зноў не шумець яму ў дуброве,<br>
вясенніх шолахаў не піць.<br>
<br>
І сумаваць яшчэ так рана,<br>
калі ўдаль маніць сцежак гладзь,<br>
калі на шум лістоў ў тумане<br>
умееш песняй адказаць,<br>
<br>
калі так хочацца смяяцца,<br>
што яшчэ чуеш, бачыш ты,<br>
як ціха сыплюцца праз пальцы<br>
каштанаў звонкія лісты.<br>
1937.<br>
<br>

</body>
</html>